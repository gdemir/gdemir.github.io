---
layout: post
title: Bilgisayar Mühendisliği Kadrolarının Arttırılması
category: genel
tags: computer engineer
---

Çağımızda bilim ve teknolojinin gelişim hızla devam ederken bilişim teknolojilerinin bu kapsamda payı gittikçe artmaktadır. Bilişim teknolojilerinin öneminin her geçen yıl değil, her geçen gün daha da artması zamanımızın popüler tabirle bilişim çağı olarak adlandırılmasına sebep olmuştur. Bu çağda ülkelerin gelişmişlikleri de bilişim teknolojilerindeki başarılarına giderek daha paralel hale gelmiştir.

Ülkemizde İnşaat sektörünün yerli şirketler ve kurumlar sayesinde nasıl geliştiğine şahit oluyoruz. Buna rağmen aynı başarı bilişim sektöründe henüz tekrar edilememiştir. Bu durumun Bilgisayar Mühendisliğinin öneminin yeterli takdiri görmemiş olmasından kaynaklandığını düşünmekteyiz.

Ülkemiz kurumlarının bilgi teknolojileri ihtiyacı çoğunlukla yerli ya da yabancı özel sektör tarafından karşılanmaktadır. Kurumların bilgi teknolojileri ihtiyacı bilgi teknolojilerinin dünyadaki önemiyle birlikte sürekli artmaktadır. Bu durum kurumlarımızda bilgi teknolojileri alanında mühendislik vizyonuna sahip personelin önemini yükseltmektedir. Türkiye genelinde bu ihtiyaca cevap verebilecek yetişmiş ve imkan buldukları zaman kendilerini geliştirme arzusunda bulunan çok sayıda Bilgisayar, Yazılım, Bilişim Sistemleri vb. mühendislerimiz bulunmaktadır.

Artan talep ve bizden beklenen yeniliklere rağmen devlet kurumlarına yapılan alımların çok az olması, kurumlarımızı bilişim çağının sorunlarıyla baş edebilecek ve ülkeyi bu kapsamda ileri taşıyacak bir vizyonu işlevsel kılabilecek personelden mahrum bırakmaktadır. Oysa devletin bilgi çağının gereklerini yetkin değerlendirebilen Bilgisayar Mühendislerini istihdamı ulusal olarak bilişim çağı vizyonumuzu ileri taşıyacağı gibi özel sektörde de Bilgisayar Mühendislerinin rekabet gücünü artıracak; üretkenliği yüksek, katma değer yaratma becerisi ileri düzeyde olan bu mühendis sınıfının endüstrideki etkisini de artıracaktır. Bizler mühendis olarak her kurumun kendi yazılım ihtiyaçlarını en doğru şekilde belirleyebilmesi, yazılım geliştirme süreçlerine tam güvenle dahil olması, bilgi teknolojileri alımlarını daha etkin denetleyebilmesi, kurumun çalışmalarında bilgi teknolojilerinin etkin kullanımıyla vatandaş memnuniyetinin artırılması, hızlı bir şekilde artan ve kendini sürekli güncelleyen siber tehditler karşısında geride kalınmayarak kurumsal bilgi güvenliğinin etkili bir şekilde sağlanması ve bilişim çağına uygun bakış açısının güçlendirilmesi için Bilgisayar Mühendisi kadrosunun arttırılmasını talep ediyoruz.

Her atama döneminde alınan İnşaat Mühendisi, Makine Mühendisi ve Elektrik Elektronik Mühendisi sayısı Bilgisayar Mühendisi kadro sayısının misliyle üzerinde olmaktadır. Bilgisayar Mühendisinin işlevinin, farkının ve öneminin doğru anlaşılmamış olması Bilgisayar Mühendisinin yapacağı işleri diğer mühendis arkadaşlarımıza yaptırma teşebbüsü olarak ortaya çıkmaktadır. Örnek vermek gerekirse Bilgi İşlem Dairesi başkanlıklarında Gıda, Ziraat, Makine, İnşaat Mühendisi olarak görev yapan arkadaşlar bulunmaktadır. Bilgisayar Mühendisliği eğitimi almamış kişilerin bilgi teknolojileri alanında yeterli bilgiye ve daha da önemlisi gerekli vizyona sahip oldukları kuşkuludur. Bilgi teknolojilerini hafife almak, "kim olsa yapar" gibi düşüncelerle hareket etmek bu alanda sadece devlet kurumları çapında değil ülke olarak da zayıf durumda kalmamıza sebep olmaktadır. Bizler Bilgisayar Mühendisi olarak her atama döneminde **500 kişilik** kadro talep ediyoruz. Kurumlar bazında düşünecek olursak bu sayı ihtiyacın sadece küçük bir kısmıdır.

Daha iyi bir gelecek ve ülkemizi birlikte geliştirmeye devam etmek amacıyla kadrolarımızın arttırılmasını talep ediyoruz.

İyi çalışmalar.

Sosyal ağda biz

`facebook:` [https://www.facebook.com/groups/BMKadrodestegi/](https://www.facebook.com/groups/BMKadrodestegi/)

`change:`
[https://www.change.org/tr/kampanyalar/bilgisayar-mühendisleri-odası-bizler-bilgisayar-mühendisi-olarak-her-atama-döneminde-500-kadro-istiyoruz](https://www.change.org/tr/kampanyalar/bilgisayar-m%C3%BChendisleri-odas%C4%B1-bizler-bilgisayar-m%C3%BChendisi-olarak-her-atama-d%C3%B6neminde-500-kadro-istiyoruz)

`forum:` [http://forum.memurlar.net/konu/185643/son.sayfa](http://forum.memurlar.net/konu/185643/son.sayfa)

`BMO:` [http://www.bmo.org.tr/2013/09/30/kamuda-bilgisayar-muhendisi-istihdami/](http://www.bmo.org.tr/2013/09/30/kamuda-bilgisayar-muhendisi-istihdami/)
